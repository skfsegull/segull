# ﻿Lög Skátafélagsins Seguls

1. **Félagið**  
    1. Félagið heitir Skátafélagið Segull og merki þess er áttarós með skátaliljunni og smáranum í forgrunni. Sjá í viðauka 1.
    2. Heimili þess og starfssvæði er Skóga- og Seljahverfi í Reykjavík. Varnarþing er í Reykjavík
    3. Félagið er aðili að Bandalagi íslenskra skáta (BÍS) og Skátasambandi Reykjavíkur (SSR) og starfar eftir lögum þeirra.
2. **Markmið**  
    1. Markmið félagsins er að þroska börn og ungt fólk til að verða sjálfstæðir, virkir og ábyrgir einstaklingar í samfélaginu.
    2. Markmiði sínu hyggst félagið m.a. ná með :
        * því að starfa eftir uppeldiskerfi Baden-Powells  
        * hópvinnu til að þroska samstarfshæfileika, tillitssemi, ábyrgð og stjórnunarhæfileika.  
        * útilífi til að efla líkamsþrek og virkja áhuga á náttúrunni og löngun til þess að vernda hana.  
        * viðfangsefnum af ýmsum tagi til að kenna og þjálfa skátana í ýmsum störfum nytsömum sjálfum sér og öðrum.  
        * þáttöku í alþjóðastarfi skátahreyfingarinnar til að gefa skátunum tækifæri til að kynnast ungu fólki og öðrum löndum, háttum þess og menningu.  
3. **Félagar**  
    1. Hver og einn telst félagi þegar sveitarforingi eða félagsstjórn hefur samþykkt inntökubeiðni hans.
    2. Til að gerast félagi þarf viðkomandi að fá skriflegt leyfi foreldra eða forráðamann, ef viðkomandi er yngri en 18 ára
    3. Félagsmaður telst ekki fullgildur fyrr en hann/hún hefur lokið greiðslu félagsgjalda.
    4. Stjórn félagsins hefur heimild til að fella niður félagsgjald einstakra félagsmanna.
4. **Aðalfundur**  
    1. Aðalfundur fer með æðstu stjórn í málefnum félagsins, en þess á milli sérstök kjörin stjórn eins og nánar er kveðið á um í lögum þessum.
    2. Aðalfundur skal haldinn á tímabilinu febrúar til mars ár hvert og skal til hans boðað með auglýsingu í skátaheimili félagsins og á heimasíðu félagsins sé hún fyrir hendi með amk. 14 daga fyrirvara.
    3. Fundurinn telst löglegur ef hann er löglega boðaður og á hann mæta minnst 8 atkvæðisbærir félagar. Ef fundurinn er ekki lögmætur skal boða til nýs aðalfundar innan 4 vikna og telst hann lögmætur ef rétt er til hans boðað.
    4. Rétt til setu á aðalfundi:
        * Með atkvæðisrétt: Allir starfandi skátar í félaginu 15 ára og eldri , ef árgjöld þeirra eru í skilum, og fulltrúi foreldraráðs.
        * Án atkvæðisréttar: Allir starfandi foringjar í félaginu yngri en 15 ára, forráðamenn skáta undir 16 ára aldri, fulltrúi stjórnar BÍS og fulltrúi stjórnar SSR og gestir sem stjórn félagsins hefur boðið til fundarins.
        * Allir ofangreindir hafa málfrelsi og tillögurétt á aðalfundinum
    5. Verkefni aðalfundar:
        1. Kosning fundarstjóra og fundarritara
        2. Lögð fram skýrsla stjórnar - umræður
        3. Lagðir fram endurskoðaðir reikningar – umræður - afgreiðsla
        4. Lögð fram fjárhagsáætlun til eins árs – umræður – afgreiðsla
        5. Lögð fram starfsáætlun til eins árs – umræður - afgreiðsla
        6. Lagðar fram tillögur til lagabreytinga – umræður - afgreiðsla
        7. Kosningar skv. lögum félagsins:
            1. Kosning stjórnar
            2. Kosning eins skoðunarmanns reikninga til eins árs
            3. Kosning þriggja manna í uppstillingarnefnd til eins árs.
        8. Önnur mál
5. **Stjórn félagsins**  
    1. Stjórn félagsins skal skipuð fimm einstaklingum. Félagsforingja og 4 meðstjórnendum.
    2. Stjórnarmenn skulu kosnir til tveggja ára í senn.
    3. Stjórnin kýs úr hópi meðstjórnanda aðstoðarfélagsforingja og gjaldkera.
    4. Láti stjórnarmaður af störfum á tímabilinu skal foringjaráð kjósa nýjan í hans stað fram að næsta aðalfundi.
    5. Stjórn skal funda reglulega, að jafnaði mánaðarlega. Stjórnarfundur er löglegur ef meirihluti stjórnarmanna sækir fund.
    6. Stjórn félagsins skipar sveitaforingja og aðstoðarsveitaforingja félagsins
    7. Afl atkvæða ræður úrslitum á stjórnarfundum. Séu atkvæði jöfn ræður atkvæði félagsforingja.
    8. Störf og skyldur einstakra stjórnarmanna eru sem hér segir:
        * Félagsforingi er formaður stjórnar félagsins og fulltrúi félagsins út á við. Hann boðar og stjórnar fundum félagsstjórnar og foringjaráðs.
        * Aðstoðarfélagsforingi er staðgengill félagsforingja og annast rekstur og skipulagningu félagsstarfsins og hefur eftirlit með skátastarfinu í félaginu.
        * Gjaldkeri félagsins skal vera fjárráða. Hann varðveitir félagssjóð, sér um öll fjármál félagsins og hefur eftirlit með sjóðum félagsins.
        * Að lágmarki einn stjórnarmanna skal vera á aldrinum 18-25 ára.
        * Leitast skal við að kynjahlutföll séu sem jöfnust, að lágmarki tveir af hvoru kyni.
        * Stjórn skal svo skipta með sér skyldum eftir því sem best verður komist hverju sinni og skal verkskipting stjórnar vera aðgengileg skátum í félaginu hverju sinni.
6. **Foringjaráð**  
    1. Í félaginu starfar foringjaráð sem í eiga sæti félagsstjórn, sveitaforingjar, aðstoðarsveitaforingjar og fulltrúi foreldraráðs. Foringjaráð er stjórn félagsins til ráðgjafar um framvindu skátastarfsins í félaginu.
    2. Stjórn félagsins getur veitt öðrum aðilum en getið er í 6.1 sæti í foringjaráði.
    3. Félagsforingi stjórnar fundum foringjaráðs en aðstoðarfélagsforingi í forföllum hans.
    4. Foringjaráð skal funda reglulega, að jafnaði einu sinni í mánuði nema sumarmánuðina.
7. **Foreldraráð**  
    1. Í félaginu starfar foreldraráð sem í eiga sæti fulltrúar foreldra skátanna í félaginu. Verkefni foreldraráðsins er að styðja við bakið á skátastarfinu í félaginu og auka kynni milli foreldra.
    2. Fulltrúar í foreldraráði eru valdir á foreldrafundi í september ár hvert.
8. **Annað**  
    1. Reikningsár félagsins miðast við almanaksárið.
    2. Skoðunarmenn reikninga eru tveir, annar kosinn á aðalfundi, en hinn skipaður af stjórn SSR.
    3. Hætti félagið störfum skal SSR, í samráði við BÍS, varðveita eignir þess þar til skátastarf kemst aftur á í Skóga- og Seljahverfi.
    4. Lögum þessum verður aðeins breytt á aðalfundi félagsins og þarf til þess 2/3 hluta greiddra atkvæða.
    5. Lagbreytingatillögur skulu hafa borist stjórn félagsins minnst 7 sólarhringum fyrir aðalfund og skulu vera aðgengilegar í skátaheimili félagsins minnst 5 sólarhringum fyrir aðalfund.
    6. Lagabreytingar öðlast þegar gildi.
    7. Foringjaráð skal setja vinnureglur fyrir sveitaforingja.
    8. Einfaldur meirihluti nægir við atkvæðagreiðslur nema þegar lögum er breytt, félagið lagt niður eða húsnæði félagsins selt, þá þarf 2/3 hluta atkvæða
    9. Lög og reglur félagsins skulu vera aðgengilegar í skátaheimilinu og æskilegt er að þær séu aðgengilegar á vef félagsins.
    10. Lög þessi eru sett á aðalfundi Skátafélagsins Seguls 26. nóvember 2006 og breytt á aðalfundi 23. febrúar 2021.
